kera habayeho umugabo akitwa Sebwugugu. Ashaka umugore barabana.
Bukeye mu gihugu hatera amapfa, abantu barasuhuka, ibintu biradogera.
Umunsi umwe, umugore wa Sebwugugu azenguruka areba ko yabona icyo
barya, agera ahantu hari urutare rwarimo umwobo wavagamo amashaza. Ahatega
icyibo, amashaza agenda agwamo buhoro buhoro, asubiyeyo ku mugoroba asanga
cya cyibo cyuzuye. Arayazana, arayateka, igihe Sebwugugu atahukiye yihebye,
abona umugore we azanye ibyo kurya ku meza. Sebwugugu aratangara cyane,
abaza umugore we ati” Aya mashaza wayakuye he mugore mwiza?” Umugore
aramusubiza ati” Nagiye mu gihuru ngira ngo ndebe ko nabona icyo umuntu yarya,
ngera ahantu hari urutare rurimo umwobo uvamo udushaza duke duke. Nsizeyo
icyibo ngo nze kureba, nsubiyeyo nsanga cyuzuye; nuko ndaza ndateka, none
mugabo mwiza ngaho rya wijute, Imana yatwibutse ntitugipfuye. ” Sebwugugu
ararya, arahaga, mu gitondo umugore we asubirayo, na none bigenda kwa kundi.
Hashize icyumweru ariko bikimeze, Sebwugugu abonye umugore agiye kujya kuri