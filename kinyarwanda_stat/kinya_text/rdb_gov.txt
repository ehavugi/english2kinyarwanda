ITEGEKO NGENGA N° 53/2008 RYO KU WA
02/09/2008 RISHYIRAHO URWEGO
RUSHINZWE ITERAMBERE MU RWANDA
(RDB) RIKANAGENA INSHINGANO,
IMITERERE N’IMIKORERE BYARWO
ISHAKIRO
UMUTWE WA MBERE: INGINGO RUSANGE
Ingingo ya mbere: Ikigamijwe n’iri tegeko ngenga
Ingingo ya 2: Icyicaro cya RDB
UMUTWE WA II: INSHINGANO ZA RDB
Ingingo ya 3: Inshingano za RDB
UMUTWE WA III: URWEGO RUREBERERA
RDB
Ingingo ya 4: Urwego rureberera RDB
n’amasezerano ya gahunda y’ibikorwa
Ingingo ya 5: Ibikubiye mu masezerano yerekeye
gahunda y’ibikorwa
Ingingo ya 6: Komite Ngishwanama
UMUTWE WA IV: IMITERERE N’IMIKORERE
ORGANIC LAW N° 53/2008 OF 02/09/2008
Ingingo ya 7: Inzego z’Ubuyobozi za RDB
Icyiciro cya mbere: Inama y’Ubuyobozi
Ingingo ya 8: Inama y`Ubuyobozi ya RDB
Ingingo ya 9: Ishyirwaho ry’abagize Inama y’Ubuyobozi
Ingingo ya 10: Inshingano z’Inama y’Ubuyobozi
Ingingo ya 11: Itumirwa n’iterana ry’inama z’Inama y’Ubuyobozi
Ingingo ya 12: Ibiteganywa n’amategeko ngengamikorere ya RDB
Ingingo ya 13: Uburyo ugize Inama y’Ubuyobozi amenyesha ko afite inyungu bwite mu bibazo bisuzumwa
Ingingo ya 14: Itumira ry’abandi bantu mu nama y’Inama y’Ubuyobozi
Ingingo ya 15: Inyandiko y’ibyemezo n’inyandikomvugo by’inama z’Inama y’Ubuyobozi
Ingingo ya 16: Ibigenerwa abagize Inama y’Ubuyobozi bitabiriye inama
Ingingo ya 17: Ibitabangikanywa no kuba mu nama y’Ubuyobozi
Ingingo ya 18: Impamvu zo kuva mu Nama y’Ubuyobozi
Icyiciro cya 2: Ubuyobozi Bukuru
Ingingo ya 19: Abagize Ubuyobozi Bukuru bwa RDB
Ingingo ya 20 : Inshingano z’Ubuyobozi Bukuru bwa RDB
Ingingo ya 21: Ishyirwaho n`ikurwaho ry`Umukuru w’Ubuyobozi bwa RDB n`Abamwungirije
Ingingo ya 22: Isimbura ry’Umukuru w’Ubuyobozi bwa RDB igihe adahari 
Ingingo ya 23: Inshingano z’Umukuru w’Ubuyobozi bwa RDB
Ingingo ya 24 Inshingano z`Abungirije Umukuru w’Ubuyobozi bwa RDB
Ingingo ya 25: Amasezerano hagati y’Umukuru n’abandi bagize Ubuyobozi Bukuru bwa RDB
Icyiciro cya 3: Ubuyobozi bwa RDB n’inshingano zabwo 
Ingingo ya 26: Abagize Ubuyobozi bwa RDB
Ingingo ya 27: Inshingano z`Ubuyobozi
Ingingo ya 28: Ibigenerwa abagize Ubuyobozi Bukuru bwa RDB n’abakozi
UMUTWE WA V: UMUTUNGO N’IMARI
Ingingo ya 29: Umutungo wa RDB n’inkomoko yawo
Ingingo ya 30: Kwegurirwa umutungo w’ibigo
Ingingo ya 31: Imikoreshereze, imicungire n’imigenzurire by’umutungo
Ingingo ya 32: Iyemeza n’imicungire by’ingengo y’imari ya RDB
Ingingo ya 33: Raporo y’umwaka w’ibaruramari 
UMUTWE WA VI: INGINGO Z’INZIBACYUHO N’IZISOZA
Ingingo ya 34: Igihe cy’inzibacyuho
Ingingo ya 35: Ivanwaho ry’ingingo zinyuranyije n’iri tegeko
Ingingo ya 36: Igihe iri tegeko ngenga ritangira gukurikizwa
ITEGEKO NGENGA N° 53/2008 RYO KU WA
02/9/2008 RISHYIRAHO URWEGO RUSHINZWE ITERAMBERE MU RWANDA (RDB) RIKANAGENA INSHINGANO, IMITERERE N’IMIKORERE BYARWO 
Twebwe, KAGAME Paul, Perezida wa Repubulika;
INTEKO ISHINGA AMATEGEKO YEMEJE NONE NATWE DUHAMIJE, DUTANGAJE ITEGEKO NGENGA RITEYE RITYA, KANDI DUTEGETSE KO RYANDIKWA MU IGAZETI YA LETA YA REPUBULIKA Y’U RWANDA. INTEKO ISHINGA AMATEGEKO:
Umutwe w’Abadepite, mu nama yawo yo ku wa 14 Kanama 2008;
Umutwe wa Sena, mu nama yawo yo ku wa 13 Kanama 2008;
Ishingiye ku Itegeko Nshinga rya Repubulika y’u Rwanda ryo ku wa 04 Kamena 2003, nk’uko ryavuguruwe kugeza ubu, cyane cyane mu ngingo
zaryo, iya 62, iya 66, iya 67, iya 88, iya 89, iya 90, iya
93, iya 94, iya 95, iya 108, iya 113, iya 118, iya 121,
iya 176, iya 183 n’iya 201;
Ishingiye ku Itegeko Ngenga nº 04/2005 ryo ku wa
08/04/2005 rigena uburyo bwo kurengera,
kubungabunga no guteza imbere ibidukikije mu
We, KAGAME Paul,
Rwanda, cyane cyane mu ngingo yaryo ya 69;
Isubiye ku Itegeko n° 45/2006 ryo ku wa 05/10/2006
rigena inshingano, imiterere n’imikorere by’Ikigo
cy’Igihugu Gishinzwe Guteza Imbere Ishoramari
n’Ibicuruzwa Byoherezwa mu Mahanga (RIEPA);
Isubiye ku Itegeko n° 46/2006 ryo ku wa 05/10/2006
rigena inshingano, imiterere n’imikorere by’Ikigo
cy’Igihugu cy’Ikoranabuhanga mu Itangazabumenyi
no mu Itumanaho (RITA);
Isubiye ku Itegeko n° 39/2006 ryo ku wa 30/09/2006
rigena inshingano, imiterere, n’imikorere by’Ikigo
cy’Ubukerarugendo na Pariki z’Igihugu mu Rwanda
(ORTPN);
Isubiye ku Itegeko n° 32/2007 ryo ku wa 30/07/2007
rishyiraho Ikigo cy’Igihugu Gishinzwe Iyandikisha
mu by’Ubucuruzi (RCRSA) rikanagena inshingano,
imiterere n’imikorere byacyo;
Isubiye ku Itegeko n° 03/2007 ryo ku wa 22/01/2007
rigena inshingano, imiterere n’imikorere by’Ikigo cya
Leta Gishinzwe Kongera Ubushobozi bw’Abakozi
n’ubw’Inzego (HIDA);
YEMEJE:
UMUTWE WA MBERE: INGINGO RUSANGE
Ingingo ya mbere: Ikigamijwe n’iri tegeko ngenga
Iri tegeko ngenga rishyiraho urwego rwihariye
rushinzwe kwihutisha iterambere mu Rwanda rwitwa
“Rwanda Development Board”, RDB mu magambo
ahinnye y’ururimi rw’icyongereza. Iri tegeko ngenga
rigena kandi inshingano, imiterere n’imikorere
byarwo.
RDB ifite ubuzimagatozi n’ubwigenge mu
miyoborere, mu micungire y’umutungo n’abakozi
bayo, kandi icungwa hakurikijwe ingingo
zitandukanye z`iri tegeko ngenga.

Ingingo ya 2: Icyicaro cya RDB Icyicaro cya RDB kiri mu Mujyi wa Kigali, Umurwa
Mukuru wa Repubulika y’u Rwanda. Gishobora kwimurirwa ahandi hose mu Rwanda, igihe bibaye
ngombwa. RDB ishobora kugira amashami ahandi hose mu Gihugu no hanze y’igihugu bibaye ngombwa, kugira ngo igere ku nshingano zayo, byemejwe n’Iteka rya Minisitiri w’Intebe.
UMUTWE WA II: INSHINGANO ZA RDB
Ingingo ya 3: Inshingano za RDB
Inshingano z’ingenzi za RDB ni izi zikurikira : 
1° kwihutisha ibikorwa bigamije iterambere ry’ubukungu no gufasha Leta n’abikorera
kubigiramo uruhare rugaragara;
2° guteza imbere ishoramari ry’abenegihugu n’iry’abanyamahanga mu Rwanda;
3° guteza imbere ibicuruzwa bikorerwa mu Rwanda n’amaserivisi byoherezwa ku masoko yo mu karere no ku masoko mpuzamahanga byongerewe agaciro;
4° kugira uruhare mu gusembura no gushyira mu bikorwa politiki n’ingamba birebana n’ubukerarugendo no kubungabunga Pariki z’Igihugu n’ahandi hantu hakomye mu bijyanye ’ubukerarugendo, no kugira inama Guverinoma ku buryo byatezwa imbere;
5° kugira uruhare mu gusembura no gushyira mu bikorwa politiki n’ingamba bya Guverinoma mu rwego rw’Ikoranabuhanga mu Itangazabumenyi no mu Itumanaho no kugira inama Guverinoma ku buryo byatezwa imbere; 
6° gutanga umurongo mbonera, gusesengura imishinga no gukurikirana ishyirwa mu bikorwa ry’ibyemezo bya Guverinoma mu rwego rwo gushora imari ya Leta n’iy’abikorera;
7° gushyira mu bikorwa gahunda zo kwegurira ibigo bya Leta abikorera, kuzikurikirana no kugira inama Leta muri urwo rwego; 
8° guteza imbere umuco wo kwihangira imirimo
no gufasha ivuka n’iterambere ry’ibigo
by’abikorera;
9° kugena, gushyira mu bikorwa no
gukurikirana imirimo yerekeranye no guteza
imbere, kunoza imikoranire no kwandika
amasosiyete n’amashyirahamwe y’ubucuruzi,
ingwate z’amasezerano, uburenganzira ku
mutungo bwite mu by’ubwenge
n’uburenganzira bwo gutangira, gukora no
guhagarika imirimo y’ubucuruzi;
10° gushyiraho uburyo buboneye bwo kubaka
ubushobozi bw’inzego za Leta, iz’abikorera
n’iz’imiryango itari iya Leta hagamijwe
iterambere ry’abakozi b’izo nzego no
kubongerera ubumenyi n’ubushobozi
byabafasha gukora neza no kubasha
gupiganwa n’abandi ku isoko ry’akazi ku
rwego rw‘Igihugu no ku rwego
mpuzamahanga;
11° korohereza no gufasha abashoramari
kubahiriza amategeko asabwa mu
kubungabunga ibidukikije;
12° gushyikirana no gukorana n’izindi nzego
zihuje inshingano zo ku rwego rw’akarere
cyangwa mpuzamahanga;
13° kugira inama Guverinoma ku bindi byose
byakwihutisha iterambere mu Rwanda.
UMUTWE WA III: URWEGO RUREBERERA
RDB
Ingingo ya 4: Urwego rureberera RDB
n’amasezerano ya gahunda y’ibikorwa
RDB ni urwego rw’Igihugu ruhoraho, rwigenga kandi
rufite ubwisanzure mu mitegekere bwite no mu
micungire y’imari n’umutungo.
RDB irebererwa na Perezidansi ya Repubulika.
Minisiteri ifite Ubucuruzi mu nshingano zayo
ikurikirana RDB mu bijyanye n’ibikorwa ku rwego
rw’ubuyobozi na tekiniki. Hagati y’iyo Minisiteri
n’Inama y’Ubuyobozi hakorwa amasezerano yerekeye
gahunda y’ibikorwa agaragaza ububasha,
uburenganzira n’inshingano za buri ruhande mu
kugeza RDB ku nshingano zayo.
Ayo masezerano amara igihe gihwanye na manda
y’abagize Inama y’Ubuyobozi, ashyirwaho umukono
na Perezida w’Inama y’Ubuyobozi na Minisitiri ufite
ubucuruzi mu nshingano ze.
Ingingo ya 5: Ibikubiye mu masezerano yerekeye
gahunda y’ibikorwa
Mu byo amasezerano avugwa mu ngingo ya 4 agomba
guteganya mu buryo bwumvikana harimo:
1° inshingano z’Inama y’Ubuyobozi,
iz’Ubuyobozi n’iz’inzego zose z’ingenzi za
RDB;
2° ibigomba kugerwaho na RDB;
3° aho umutungo wa RDB ukomoka, imikorere
yayo n’uburyo buhoraho bwo kubigenzura.
Ingingo ya 6: Komite Ngishwanama
Hashyizweho Komite Ngishwanama iyoborwa na
Minisitiri ufite ubucuruzi mu nshingano ze igizwe
n’aba bakurikira:
1° Minisitiri ufite imari n’igenamigambi mu
nshingano ze;
2° Minisitiri ufite ubumenyi n’ikoranabuhanga
mu nshingano ze;
3° Minisitiri ufite umurimo mu nshingano ze;
4° Minisitiri ufite umutungo kamere mu nshingano ze;
5° Minisitiri ufite ibikorwa remezo mu nshingano ze;
6° Minisitiri ufite ubuhinzi n’ubworozi mu nshingano ze;
7° Minisitiri ufite ububanyi n’amahanga mu nshingano ze;
8° Perezida w’Urugaga rw’Abikorera. Komite Ngishwanama ishobora kwiyambaza undi
muntu wese. Komite Ngishwanama iterana rimwe mu gihembwe
n’igihe cyose bibaye ngombwa.
Komite Ngishwanama ishinzwe kunoza no guha RDB
umurongo wa politiki no kugenzura uko ushyirwa mu
bikorwa.
Ibyemezo byayo bigezwa ku buyobozi bwa RDB mu
gihe cy’iminsi irindwi (7) uhereye igihe byemerejwe,
Perezidansi ya Repubulika ikagenerwa kopi.
UMUTWE WA IV: IMITERERE N’IMIKORERE
BYA RDB
Ingingo ya 7: Inzego z’Ubuyobozi za RDB
RDB igizwe n’ inzego z’ubuyobozi eshatu (3)
zikurikira:
1° Inama y’Ubuyobozi;
2° Ubuyobozi Bukuru;
3° Ubuyobozi.
Icyiciro cya mbere: Inama y’Ubuyobozi
Ingingo ya 8: Inama y`Ubuyobozi ya RDB
Inama y’Ubuyobozi ya RDB ni rwo rwego rukuru
ruyiyobora. Ifite ububasha busesuye n’inshingano byo
gucunga umutungo wa RDB kugira ngo ishobore
kugera ku nshingano zayo.
Ingingo ya 9: Ishyirwaho ry’abagize Inama
y’Ubuyobozi
Inama y`Ubuyobozi ya RDB igizwe n’Umukuru
w’Ubuyobozi bwa RDB ari na we Perezida,
umwungirije ushinzwe guteza imbere ibikorwa
by’abikorera n’abandi bantu batoranywa hanze ya
RDB.
Visi Perezida atoranywa mu bagize Inama
y’Ubuyobozi badakora muri RDB n’abandi bagize
Inama y’Ubuyobozi bashyirwaho n’Iteka rya
Minisitiri w’Intebe.
Abandi bungirije Umukuru w’Ubuyobozi bwa RDB
bajya mu Nama y’Ubuyobozi ariko ntibatora.
Nibura mirongo itatu ku ijana (30%) by’abagize
Inama y’Ubuyobozi bagomba kuba ari abagore.
Umuyobozi Mukuru w`Imirimo Rusange ni
umwanditsi w`Inama y`Ubuyobozi.
Abagize Inama y`Ubuyobozi batoranywa mu
banyarwanda cyangwa abanyamahanga hakurikijwe
ubushobozi n`ubuzobere mu bijyanye n`iterambere.
Abagize Inama y’Ubuyobozi baturuka hanze ya RDB
bahabwa manda y’imyaka itanu (5). Ntibemerewe
gukora manda zirenze ebyiri (2) zikurikirana.
Ingingo ya 10: Inshingano z’Inama y’Ubuyobozi
Inshingano z’Inama y’Ubuyobozi ya RDB ni izi
zikurikira:
1° gutanga icyerekezo cy’ibikorwa na gahunda
y’imikorere bya RDB no gukurikirana uko
bishyirwa mu bikorwa;
2° kwemeza umushinga w’amategeko
ngengamikorere ya RDB ashyirwaho n’Iteka rya
Perezida;
3° kwemeza sitati igenga abakozi ba RDB
hakurikijwe amategeko;
4° kwemeza umushinga w’imiterere y’inzego
z’imirimo za RDB zishyirwaho n’Iteka rya
Minisitiri w’Intebe;
5° kwemeza imbanzirizamushinga y’ingengo
y’imari ya buri mwaka, mbere yo kuyishyikiriza
inzego zibishinzwe;
6° gusuzuma imikorere ya RDB hakurikijwe
gahunda y’ibikorwa n’ingengo y’imari;
7° kwemeza raporo y’ibikorwa na raporo
y’imikoreshereze y’umutungo‚ z’umwaka
urangiye;
8° gushyiraho no gukuraho abayobozi bakuru
b’amashami y’imirimo n’abandi bakozi ba RDB;
9° gukurikirana imikorere y’Ubuyobozi bwa RDB
n’abakozi bayo;
10° gutanga raporo y`ibikorwa ya buri gihembwe
kuri Perezidansi ya Repubulika no kuri Komite
Ngishwanama n`igihe cyose bibaye ngombwa.
Ingingo ya 11: Itumirwa n’iterana ry’inama
z’Inama y’Ubuyobozi
Inama y’Ubuyobozi ya RDB iterana buri gihembwe
n’igihe cyose bibaye ngombwa, itumijwe na Perezida
wayo cyangwa Visi-Perezida igihe Perezida adahari,
babyibwirije cyangwa bisabwe mu nyandiko nibura na
kimwe cya gatatu (1/3) cy’abayigize. Ubutumire
bukorwa mu nyandiko ishyikirizwa abagize Inama
y’Ubuyobozi hasigaye nibura iminsi itanu (5) ngo
inama iterane. Icyakora, inama idasanzwe itumizwa
mu nyandiko hasigaye nibura iminsi itatu (3) kugira
ngo iterane.
Buri gihembwe Inama y`Ubuyobozi igomba
gusuzuma raporo y’imikoreshereze y’imari
n’iy’ibikorwa byerekeranye n’igihembwe kirangiye
zigashyikirizwa Perezidansi ya Repubulika, Komite
Ngishwanama igahabwa kopi.
Ingingo ya 12: Ibiteganywa n’Amategeko
ngengamikorere ya RDB
Mu byo amategeko ngengamikorere ya RDB
ateganya, harimo:
1° kugena utumiza akanayobora inama z’Inama
y’Ubuyobozi igihe Perezida na Visi-Perezida
badahari cyangwa bagize impamvu;
2° uburyo inama ziterana n’uko ibyemezo bifatwa;
3° uburyo uri mu bagize Inama y’Ubuyobozi
amenyesha ko afite inyungu bwite mu bibazo
bisuzumwa cyangwa bizasuzumwa vuba
n’ibihano ashobora gusabirwa ku rwego
rubifitiye ububasha hakurikijwe ingingo ya 13
y’iri tegeko ngenga.
Ingingo ya 13: Uburyo ugize Inama y’Ubuyobozi
amenyesha ko afite inyungu bwite mu bibazo
bisuzumwa
Iyo uri mu bagize Inama y’Ubuyobozi afite inyungu
bwite itaziguye cyangwa iziguye mu bibazo
bisuzumwa cyangwa byasuzumwa vuba, agomba,
akimenya ibizasuzumwa, kumenyesha bidatinze
Inama y’Ubuyobozi, aho inyungu ze zishingiye.
Umenyesheje inyungu afite ku kibazo cyigwa,
ntashobora gutora mu gihe bafata ibyemezo kuri icyo
kibazo. Umukuru w’Ubuyobozi bwa RDB ntajya mu
nama zifata ibyemezo bimureba.
Iyo bigararagaye ko benshi cyangwa bose mu bagize
Inama y’Ubuyobozi bafite inyungu bwite itaziguye
cyangwa iziguye mu bibazo bisuzumwa cyangwa
byasuzumwa vuba, ku buryo bidashoboka gufata
ibyemezo kuri ibyo bibazo, ibyo bibazo bishyikirizwa
urwego rureberera RDB.
Ingingo ya 14: Itumira ry’abandi bantu mu nama
y’Inama y’Ubuyobozi
Inama y’Ubuyobozi ishobora gutumira mu nama yayo
umuntu wese ibona ashobora kuyungura inama ku
ngingo runaka ifite ku murongo w’ibyigwa.
Uwatumiwe ntiyemerewe gutora no gukurikira iyigwa
ry’izindi ngingo ziri ku murongo w’ibyigwa.
Ingingo ya 15: Inyandiko y’ibyemezo
n’inyandikomvugo by’inama z’Inama y’Ubuyobozi
Inyandiko y’ibyemezo by’inama y’Inama
y’Ubuyobozi ishyirwaho umukono n’abayigize inama
ikirangira, inyandiko yayo ikohererezwa Perezidansi
ya Repubulika mu gihe kitarenze iminsi itanu (5).
Abagize Komite Ngishwanama bagenerwa kopi y`izo
nyandiko.
Inyandikomvugo y’inama yemezwa mu nama
ikurikira igashyirwaho umukono n`Umuyobozi
w`Inama y`Ubuyobozi n`umwanditsi.
Iyo nyandikomvugo yohererezwa Perezidansi ya
Repubulika mu gihe kitarenze iminsi itanu (5), Komite
Ngishwanama ikagenerwa Kopi.
Ingingo ya 16: Ibigenerwa abagize Inama
y’Ubuyobozi bitabiriye inama
Abagize Inama y’Ubuyobozi bitabiriye inama z’Inama
y’Ubuyobozi bagenerwa amafaranga agenwa n’Iteka
rya Perezida.
Ingingo ya 17: Ibitabangikanywa no kuba mu
nama y’Ubuyobozi
Uretse Umukuru w’Ubuyobozi bwa RDB
n`Umwungirije, abandi bagize Inama y’Ubuyobozi
ntibemerewe gukora umurimo ugenerwa igihembo
muri RDB.
Abagize Inama y’Ubuyobozi ntibemerewe kandi, haba
ku giti cyabo cyangwa ibigo bafitemo imigabane,
gupiganira amasoko atangwa na RDB.
Ingingo ya 18: Impamvu zo kuva mu Nama
y’Ubuyobozi
Ugize Inama y’Ubuyobozi ava muri uwo mwanya iyo:
1° manda ye irangiye;
2° yeguye akoresheje inyandiko;
3° atagishoboye gukora imirimo ye kubera
ubumuga bw’umubiri cyangwa uburwayi
bwo mu mutwe, byemejwe na muganga
wemewe na Leta;
4° akatiwe burundu igihano cy’igifungo kingana
cyangwa kirengeje amezi atandatu (6) nta
subikagihano;
5° asibye inama inshuro eshatu (3) zikurikirana
mu mwaka umwe nta mpamvu zifite
ishingiro;
6° bigaragaye ko atacyujuje ibyashingiweho
ashyirwa mu Nama y’Ubuyobozi;
7° agaragaje imyitwarire itajyanye n’inshingano
ze;
8° abangamira inyungu za RDB ;
9° yireze akemera icyaha cya jenoside;
10° apfuye.
Iyo umwe mu bagize Inama y’Ubuyobozi avuye mu
mirimo ye mbere y’uko manda ye irangira, ubuyobozi
bubifitiye ububasha bushyiraho umusimbura.
Ushyizweho arangiza iyo manda.
Uri mu bagize Inama y’Ubuyobozi ashobora kwegura
ku mirimo ye abimenyesheje, mu nyandiko, Minisitiri
w’Intebe. Icyemezo cya Minisitiri w’Intebe kigomba
gufatwa mu gihe kitarenze ukwezi kumwe uhereye ku
iyakirwa ry’ibaruwa ibisaba. Iyo icyo gihe kirenze,
kwegura bifatwa nk’aho byemewe.
Icyiciro cya 2: Ubuyobozi Bukuru
Ingingo ya 19: Abagize Ubuyobozi Bukuru bwa
RDB
Ubuyobozi Bukuru bwa RDB bugizwe n’aba
bakurikira:
1° Umukuru w’Ubuyobozi bwa RDB wiswe
“Chief Executive Officer” CEO mu
magambo ahinnye y’ururimi rw’icyongereza;
2° Uwungirije Umukuru w’Ubuyobozi bwa
RDB ushinzwe guteza imbere ibikorwa
by’abikorera;
3° Uwungirije Umukuru w’Ubuyobozi bwa
RDB ushinzwe ubukerarugendo no
kubungabunga pariki n’ahandi hakomwe
hakorerwa ubukerarugendo;
4° Uwungirije Umukuru w’Ubuyobozi bwa
RDB ushinzwe Ikoranabuhanga mu
Itumanaho;
5° Uwungirije Umukuru w’Ubuyobozi bwa
RDB ushinzwe guteza imbere ubumenyi
bw`abakozi no kongerera ubushobozi inzego;
6° Umuyobozi Mukuru w`Imirimo Rusange.
Manda y’Umukuru w’Ubuyobozi bwa RDB ni imyaka
itanu (5). Ntiyemerewe gukora manda zirenze ebyiri
(2) zikurikirana.
Manda y`abandi bagize Ubuyobozi Bukuru ni imyaka
itanu (5), ishobora kongerwa hakurikijwe ubushobozi
bagaragaje.
Ingingo ya 20: Inshingano z’Ubuyobozi Bukuru
bwa RDB
Ubuyobozi Bukuru bwa RDB bushinzwe ibi
bikurikira:
1° gutegura no guhuza ibikorwa bya RDB;
2° kunoza inyandiko zisuzumwa n’Inama
y’Ubuyobozi ya RDB;
3° gushyira mu bikorwa ibyemezo by’Inama
y’Ubuyobozi;
4° gukora ibikorwa byose bishobora guteza imbere
Ingingo ya 21: Ishyirwaho n`ikurwaho
ry`Umukuru w’Ubuyobozi bwa RDB
n`Abamwungirije
Umukuru w’Ubuyobozi bwa RDB ashyirwaho kandi
agakurwaho n`Iteka rya Perezida.
Abandi bagize Ubuyobozi Bukuru bashyirwaho kandi
bagakurwaho n`Iteka rya Minisitiri w`Intebe.
Ingingo ya 22: Isimburwa ry’ Umukuru
w’Ubuyobozi bwa RDB igihe adahari
Igihe Umukuru w’Ubuyobozi bwa RDB adahari,
asimburwa n`umwungirije ushinzwe guteza imbere
ibikorwa by’abikorera.
Ingingo ya 23: Inshingano z’Umukuru
w’Ubuyobozi bwa RDB
Umukuru w’Ubuyobozi bwa RDB afite inshingano
zikurikira:
1° guhuza ibikorwa bya RDB;
2° gukurikirana imicungire myiza za RDB;
3° gutunganya inzego z`imirimo ya RDB;
4° guhagararira RDB imbere y’amategeko no
kumenyekanisha ibikorwa byayo;
RDB.
5° gushyira mu bikorwa ibyemezo
n`amabwiriza ahabwa n`inzego zimukuriye;
6° gutanga raporo ku bikorwa n`imicungire ya
RDB;
7° indi mirimo yashingwa n’Inama
y’Ubuyobozi.
Ingingo ya 24: Inshingano z`Abungirije Umukuru
w’Ubuyobozi bwa RDB
Abungirije Umukuru w’Ubuyobozi bwa RDB bafite
inshingano zikurikira:
1° Uwungirije Umukuru w’Ubuyobozi bwa
RDB ushinzwe guteza imbere ibikorwa
by`abikorera ashinzwe by`umwihariko
guhuza no gukurikirana ibi bikurikira:
a) guteza imbere ishoramari;
b) guteza imbere ubucuruzi bw`ibyoherezwa mu
mahanga;
c) gufasha ibigo by`abikorera gutera imbere;
d) gufasha abashoramari kubonera hamwe kandi
ku buryo bworoshye serivisi bakeneye;
e) gufasha abashoramari kubahiriza amategeko
y`ibidukikije;
f) gutunganya imirimo y’iyandikisha mu
by’ubucuruzi;
g) gusimbura Umukuru w’Ubuyobozi bwa RDB
iyo adahari cyangwa agize impamvu;
h) gushyira mu bikorwa ibyemezo byose
ahabwa n`inzego zimukuriye.
2° Uwungirije Umukuru w’Ubuyobozi bwa
RDB ushinzwe Ubukerarugendo no
kubungabunga Pariki n’ahandi hakomwe
hakorerwa ubukerarugendo ashinzwe
by’umwihariko guhuza no gukurikirana ibi
bikurikira:
a) guteza imbere ubukerarugendo;
b) kwamamaza no gucuruza
ubukerarugendo;
c) kubungabunga pariki n’ahandi
hakomwe hakorerwa
ubukerarugendo;
d) gukurikirana no guteza imbere
ibikorwa by’amahoteri;
e) gushyira mu bikorwa ibyemezo
byose yahabwa n’inzego
zimukuriye.
3° Uwungirije Umukuru w’Ubuyobozi bwa RDB
ushinzwe Ikoranabuhanga mu Itumanaho ashinzwe
by’umwihariko guhuza no gukurikirana ibi bikurikira:
a) gukora ku buryo Ikoranabuhanga
mu Itumanaho rifasha kwihutisha
iterambere;
b) guteza imbere ubumenyi mu
Ikoranabuhanga;
c) guteza imbere ikoranabuhanga mu
bucuruzi;
d) kugira ikoranabuhanga umurimo
ubyara inyungu;
e) gushyira mu bikorwa ibyemezo

byose yahabwa n’inzego
zimukuriye.
4° Uwungirije Umukuru w’Ubuyobozi bwa RDB
ushinzwe guteza imbere ubumenyi bw`abakozi no
kongerera ubushobozi inzego ashinzwe
by’umwihariko guhuza no gukurikirana ibi bikurikira:
a) kubaka ubumenyi n’ubushobozi bw’abakozi
mu Gihugu;
b) gushyiraho uburyo bwo kongera impuguke
mu Gihugu;
c) konoza imicungire y’impuguke
z’abanyamahanga zunganira inzego
z’imirimo mu Gihugu;
d) kubaka ubushobozi bw`inzego z’imirimo;
e) gushyira mu bikorwa ibyemezo byose
yahabwa n’inzego zimukuriye.
Ingingo ya 25: Amasezerano hagati y’Umukuru
w’Ubuyobozi bwa RDB n’abandi bagize
Ubuyobozi Bukuru bwa RDB
Abungirije Umukuru w’Ubuyobozi bwa RDB
bayoborwa na we kandi bakamuha raporo y’ibikorwa
bya buri kwezi n`igihe cyose bibaye ngombwa.
Hagati y’Umukuru w’Ubuyobozi bwa RDB n’abandi
bagize Ubuyobozi Bukuru bwa RDB hakorwa
amasezerano yerekeye gahunda y’ibikorwa agaragaza
nibura inshingano za buri ruhande n’ibyangombwa
bikenewe kugira ngo RDB igere ku nshingano zayo.
Icyiciro cya 3: Ubuyobozi bwa RDB n’inshingano
zabwo
Ingingo ya 26: Abagize Ubuyobozi bwa RDB
Ubuyobozi bwa RDB bugizwe n’aba bakurikira:
1° Umukuru w’Ubuyobozi bwa RDB;
2° Abungirije Umukuru w’Ubuyobozi bwa
RDB;
3° Umuyobozi Mukuru ushinzwe Imirimo
Rusange;
4° Abayobozi b’Amashami y’Imirimo;
5° Abandi bakozi bagenwa n`Inama
y`Ubuyobozi ya RDB.
Ingingo ya 27: Inshingano z`Ubuyobozi
Ubuyobozi bufite inshingano zikurikira:
1° kunganira Ubuyobozi Bukuru bwa RDB mu
kurangiza inshingano zabwo;
2° gushyira mu bikorwa ibyemezo
by’Ubuyobozi Bukuru;
Abayobozi n`abakozi bashyirwaho hakurikije sitati ya
RDB.
Ingingo ya 28: Ibigenerwa abagize Ubuyobozi
Bukuru bwa RDB n’abakozi
Ibigenerwa abagize Ubuyobozi Bukuru bwa RDB
bigenwa n’Iteka rya Perezida. Ibigenerwa abandi
bagize Ubuyobozi bwa RDB n’abandi bakozi bigenwa
n’Inama y’Ubuyobozi.
UMUTWE WA V: UMUTUNGO N’IMARI
Ingingo ya 29: Umutungo wa RDB n’inkomoko
yawo
Umutungo wa RDB ugizwe n’ibintu byimukanwa
n’ibitimukanwa.
Ukomoka kuri ibi bikurikira:
1° ingengo y’imari igenerwa na Leta;
2° inkunga zaba iza Leta cyangwa
iz’abaterankunga;
3° ibituruka ku mirimo ikora;
4° inyungu ku mutungo wayo;
5° inguzanyo zihabwa RDB zemewe na Minisitiri
ufite imari mu nshingano ze;
6° impano n’indagano;
7° umutungo w’ibigo byahujwe bivugwa muri iri
tegeko ngenga.
Ingingo ya 30: Kwegurirwa umutungo w’ibigo
Imitungo yimukanwa, itimukanwa, imyenda
n’amazina by’ibigo bikurikira byeguriwe RDB:
1° Ikigo cy’Igihugu Gishinzwe Guteza Imbere
Ishoramari n’Ibicuruzwa Byoherezwa mu
Mahanga (RIEPA);
2° Ikigo cy’Igihugu cy’Ikoranabuhanga mu
Itangazabumenyi no mu Itumanaho (RITA);
3° Ikigo cy’Ubukerarugendo na Pariki z’Igihugu
mu Rwanda (ORTPN);
4° Ikigo cy’Igihugu gishinzwe Iyandikisha mu
by’Ubucuruzi (RCRSA);
5° Ikigo cya Leta Gishinzwe Kongera
Ubushobozi bw’Abakozi n’ubw’Inzego
(HIDA);
6° Ubunyamabanga bushinzwe Kwegurira ibigo
bya Leta abikorera.
Ingingo ya 31: Imikoreshereze, imicungire
n’imigenzurire by’umutungo
Imikoreshereze, imicungire n’imigenzurire
by’umutungo wa RDB bikorwa hakurikijwe
amategeko abigenga. Ubugenzuzi bushinzwe igenzura
rya buri munsi ry’imikoreshereze y’umutungo wa
RDB buha raporo Inama y’Ubuyobozi.
Ingingo ya 32: Iyemeza n’imicungire by’ingengo
y’imari ya RDB
Ingengo y’imari ya RDB yemezwa kandi igacungwa
hakurikijwe amategeko abigenga.
Ingingo ya 33: Raporo y’umwaka w’ibaruramari
Promotion Agency (RIEPA) ;
Mu mezi atatu (3) akurikira impera z’umwaka
w’ibaruramari, Umukuru wa RDB ashyikiriza
Perezidansi ya Repubulika raporo y’umwaka
w’ibaruramari, imaze kwemezwa n’Inama
y’Ubuyobozi hakurikijwe amategeko agenga
imicungire y’imari n’umutungo bya Leta.
Komite Ngishwanama ihabwa kopi ya raporo.
UMUTWE WA VI: INGINGO Z’INZIBACYUHO
N’IZISOZA
Ingingo ya 34: Igihe cy’inzibacyuho
RDB ihawe igihe kitarenze umwaka umwe kugira ngo
ibe yahuje imirimo yakorwaga n’ibigo bikurikira
uhereye umunsi iri tegeko ritangarijwe mu Igazeti ya
Leta ya Repubulika y’u Rwanda. Ibyo bigo ni ibi:
1° Ikigo cy’Igihugu Gishinzwe Guteza Imbere
Ishoramari n’Ibicuruzwa Byoherezwa mu
Mahanga (RIEPA);
2° Ikigo cy’Igihugu cy’Ikoranabuhanga mu
Itangazabumenyi no mu Itumanaho (RITA);
3° Ikigo cy’Ubukerarugendo na Pariki z’Igihugu
mu Rwanda (ORTPN);
4° Ikigo cy’Igihugu gishinzwe Iyandikisha mu
by’Ubucuruzi (RCRSA);
5° Ikigo cya Leta Gishinzwe Kongera
Ubushobozi bw’Abakozi n’ubw’Inzego
(HIDA);
6° Ubunyamabanga bushinzwe Kwegurira ibigo
bya Leta abikorera.
Ingingo ya 35: Ivanwaho ry’ingingo zinyuranyije
n’iri tegeko ngenga
Ingingo zose z’amategeko abanziriza iri kandi
zinyuranyije na ryo zivanyweho.
Ingingo ya 36: Igihe iri tegeko ngenga ritangira
gukurikizwa
Iri tegeko ritangira gukurikizwa ku munsi
ritangarijweho mu Igazeti ya Leta ya Repubulika y’u
Rwanda.
Kigali, ku wa 02/09/2008
Perezida wa Repubulika
KAGAME Paul
(sé)
Minisitiri w’Intebe
MAKUZA Bernard
(sé)
Bibonywe kandi bishyizweho Ikirango cya
Repubulika:
Minisitiri w’Ubutabera/Intumwa Nkuru ya Leta
KARUGARAMA Tharcisse
(sé)
